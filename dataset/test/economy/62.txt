Ford Otosan, Türkiye'de üretilecek ilk tam elektrikli ticari araç, Ford E-Transit'in üretim sorumluluğunu almasının ardından elektrikli araç dönüşümünde önemli rol oynayacak yeni yatırımını duyurdu.
Şirketin açıklamasına göre elektrikli araçlara dönüşüm sürecinde büyük önem arz eden 'Batarya Montaj Fabrikası'nı 2022 itibarıyla Kocaeli'de hayata geçirilecek.
Ford Otosan Genel Müdürü Haydar Yenigün, "Ford Otosan olarak, Kocaeli Fabrikalarımızdaki elektrikli araç üretim ve yatırım çalışmalarımızı şimdi de "Batarya Montaj Fabrikası" ile bir adım öteye taşıyoruz. Ülkemizde otomotiv sanayinin elektrikli araç yolculuğuna öncülük ediyoruz. Türkiye'nin ilk ve tek entegre elektrikli araç üretim tesisi olacağız" dedi.
Ford'un elektriklenme stratejisi kapsamında yeni bir aşamaya geçtiklerini vurgulayan Ford Otosan Genel Müdürü Haydar Yenigün, "Şimdi de tamamı Ford Otosan mühendisleri tarafından tasarlanan batarya montaj fabrikamızı kurmak için çalışmalara başladık. Böylece, Kocaeli Fabrikalarımızın Türkiye'de ilk ve tek entegre araç üretim tesisi olması yolunda önemli bir adım attık." dedi.