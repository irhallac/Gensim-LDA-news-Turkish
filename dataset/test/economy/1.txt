Asgari 50 milyon TL tutarındaki elektrik veya hidrojenle çalışan ulaşım aracı imalatını içeren sanayi tesisi yatırımları, yatırımlarda devlet yardımları hakkında karar kapsamında desteklenecek öncelikli yatırım konuları kapsamına dahil edildi.

Resmi Gazete'nin bugünkü sayısında yayımlanan ve yatırımlarda devlet yardımları hakkında kararda değişiklikler yapan Cumhurbaşkanı kararına göre, asgari 50 milyon TL tutarındaki elektrik veya hidrojenle çalışan ulaşım aracı imalatını içeren sanayi tesisi yatırımları ile AR-GE çevre yatırımları, kararın 17'inci maddesi ile düzenlenen öncelikli yatırım konuları arasına dahil edildi.

Kararın 11'inci maddesinde yapılan düzenlemeye göre, bu yatırımlara sağlanacak faiz veya kâr payı desteği tutarı, bölge ayrımı olmaksızın, sabit yatırım tutarının yüzde 10'unu aşmamak kaydıyla 10 milyon TL'yi geçemeyecek.