Sanayi ve Teknoloji Bakanı Mustafa Varank, Tekirdağ'da açılış töreninde ekonomik verilere dair açıklamalarda bulundu.
Sanayinin dinamizminin yerinde görüldüğünde, açıklanan ihracat rekorlarının ardındaki emeği, alın terini ve özverili çalışmayı çok daha iyi anlayabildiklerini belirten Varank, "Açılan her yeni fabrika bulunduğu yerin istihdam ve ihracat potansiyeline sunduğu katkının yanında aslında Türkiye'nin sanayi altyapısını da besliyor ve zenginleştiriyor." diye konuştu.
Dünya ekonomisi salgınla ivme kaybederken, Türkiye'nin, vizyoner projeler ve yeni yatırımlarla bu süreçte emsallerinden ayrıştığını ifade eden Varank, şöyle devam etti:
"Bakın sadece son 6 ayda, bizzat benim katıldığım programlarda hangi yatırımlar hayata geçti, kısaca sizlerle paylaşmak istiyorum. Salgın döneminin en kritik ihtiyaçlarından olan yoğun bakım solunum cihazımızı rekor sürede seri üretim bandından indirdik. Türkiye'nin Otomobili Fabrikası'nın temellerini Gemlik'te attık. Teknoloji Odaklı Sanayi Hamlesi Programı'mızın, makine sektöründeki 10 projesine destek vermeye başladık. 
Bu sayede makine alanında dışa bağımlılığımızı azaltacak yaklaşık 1 milyar liralık sabit yatırımın önünü açtık."