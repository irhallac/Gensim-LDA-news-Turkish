Savunma ve havacılıkta faaliyet gösteren 574 firma ve kurumların yer aldığı, Türkiye'nin en büyük sanayi kümelenmesi SAHA İstanbul'un Yönetim Kurulu Başkanı Haluk Bayraktar, yaptırım kararına ilişkin, "Ambargo veya yaptırım Türkiye için sadece bir sonraki adımın itici gücü olur. Ülkemiz aleyhine verilen her haksız karar bizi geliştirmeye, üretmeye ve savunma teknolojilerinde tam bağımsızlığa bir adım daha yaklaştırıyor. Her engelleme Türkiye için daha fazla millileşme, daha fazla yerlileşme demek. Son 50 yıldır her adımda böyle oldu, yine böyle olacak." dedi.

KOBİ düzeyindeki 269 firmanın çatı kuruluşu OSTİM Savunma ve Havacılık Kümelenmesi Derneği (OSSA) de karara tepki gösterdi. OSSA Yönetim Kurulu Başkanı Mithat Ertuğ, yaptırımların geçmişte olduğu gibi bugün de Cumhurbaşkanlığı Savunma Sanayii Başkanlığı (SSB) önderliğinde Türkiye'nin savunma sanayisi alanında küresel bir aktör olma yolunda attığı adımları daha da sağlamlaştıracağını söyledi.