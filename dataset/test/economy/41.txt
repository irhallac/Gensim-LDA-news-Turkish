Türkiye İnşaat Malzemesi Sanayicileri Derneği (Türkiye İMSAD) tarafından hazırlanan İnşaat Malzemeleri Sanayi Dış Ticaret Endeksi Ekim 2020 sonuçlarına göre, değer olarak yılın en yüksek ihracatının gerçekleştiği ekim ayında, aylık ihracat 17 ay sonra 2 milyar dolar seviyesini yeniden aştı.

Türkiye İMSAD, İnşaat Malzemeleri Sanayi Dış Ticaret Endeksi Ekim 2020 sonuçlarını açıkladı.

Buna göre, inşaat malzemeleri sanayisi değer olarak ekim ayında yılın en yüksek aylık ihracatını yaptı. İnşaat malzemeleri sanayisinin ekim ayında 2,04 milyar dolar olarak gerçekleşen ihracatı ile aylık ihracat 17 ay sonra yeniden 2 milyar dolar seviyesini aştı.

Yurt dışı pazarlarda Kovid-19 salgınında yeni dalga endişesi nedeniyle dış talep önemli ölçüde arttı. İnşaat malzemeleri ihracatı 2020 yılı ekim ayında 5,53 milyon ton oldu.

Geçen yılın ekim ayına göre ihracat miktar olarak yüzde 26,1 arttı. İnşaat malzemeleri ihracat ortalama birim fiyatı ise 2019 yılı ekim ayında 0,44 dolar/kg iken 2020 yılı ekim ayında 0,37 dolar/kg oldu.

Ekim ayında ihracat ortalama birim fiyatları ocak ayı ile birlikte yılın en yüksek aylık birim fiyatı oldu.