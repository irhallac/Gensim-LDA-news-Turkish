Cumhurbaşkanlığı Finans Ofisi hanehalkı finansal algı ve tutum araştırması sonuçları açıklandı.
Cumhurbaşkanlığı Finans Ofisi Başkanı Prof. Dr. Göksel Aşan’ın ev sahipliğinde sonuçları açıklanan araştırma, seçilen hanelerde finansal konularda karar verici olan 15 bin 41 kişiyle ortalama 25-30 dakika görüşülerek gerçekleştirildi.
Aşan, “Araştırmada ana amacımız finansal piyasaların derinleştirilmesi ve bankacılık dışı kesimin büyütülmesi konusunda alacağımız veya alınması gereken kararlar ne ise ona bir baz oluşturmak." dedi
Araştırma, hanelerde finansal konularda karar verenler veya karara ortak olanlara yönelik, mevcut finansal sistem hakkındaki algıları, yatırım tercihleri ve bunları yönlendiren etmenler, sistem dışında tasarruf yapma eğilimleri, yeni finansal ürünlere yönelik algı ve beklentileri saptamak amacıyla gerçekleştirildi.
Mevcutta en çok sahip olunan yatırım araçları gayrimenkul, altın ve vadeli TL mevduat hesabı görünüyor. Ankete cevap verenler arasında katılım hesabı olanların oranı ise yüzde 4 olurken memnuniyet seviyesi en yüksek yatırım araçları, sahiplikle paralel olarak gayrimenkul, altın ve vadeli TL mevduat hesabı oldu.