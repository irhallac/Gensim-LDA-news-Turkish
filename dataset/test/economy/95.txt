Türkiye Cumhuriyet Merkez Bankası Başkanı Naci Ağbal, ilk kez kameralar karşısında “2021 Yılında Para ve Kur Politikası” sunumunu gerçekleştirirken ekonomistler güçlü mesajların sorunların çözümü için önemli bir başlangıç noktası olduğuna dikkat çekti.
Yeni Başkan enflasyonla kararlı mücadele vurgusu yaparken, 2021'de gerekmesi durumunda parasal duruşun sıkılaştırılacağını söyledi. Ekonomistler Bloomberg HT'ye yaptıkları değerlendirmede Ağbal'ın bazı mesajlarının altını çizdi.Ekonomistlerin Ağbal'ın mesajlarında en çok vurguladıkları konu güçlü sıkılaşma vurgusu oldu.
TEB Kıdemli Ekonomisti Okan Ertem "Başkan toplantının başında 2021 yılı için enflasyonda riskler yukarı yönlü dedi. Bu da beklentilerin Merkez Bankası'nı yanıltacak şekilde yukarı yönlü olduğunun itirafı oldu. Başkan gerekirse ilave sıkılaştırma yapacağız dedi. Bunlar çok güçlü mesajlar." yorumunu yaptı.