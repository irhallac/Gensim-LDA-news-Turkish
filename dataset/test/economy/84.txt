Türktraktör'den yapılan açıklamaya göre şirket, yılın 9 ayında 2019'un aynı dönemine göre üretimini yüzde 38 artırdı ve 3 milyar 803 milyon lira toplam ciroya ulaştı.
Açıklamada 9 aylık finansal verilere dair görüşleri yer alan Türktraktör Genel Müdürü Aykut Özüner, salgın nedeniyle bir süre kesintiye uğrayan üretimlerini, tüm önlemleri en üst seviyede tutup nisan ortasında başlattıklarını anımsatarak, "Çünkü çiftçilerimiz, koşullar ne olursa olsun üretimlerine ara vermiyor, tarlalarında çalışmaya devam ediyor" ifadesini kullandı.
"Yurt içi satışlarımızı yüzde 92 artırdık"
İç pazarda yaşanan talep artışını karşılamak için artan bir tempoyla üretimi salgın öncesi dönemin üzerine taşıdıklarını aktaran Özüner, şöyle konuştu:
"Bunun sonucu olarak, üretim rakamlarımızı geçen yıla göre yüzde 38, yurt içi satışlarımızı yüzde 92 artırdık. Sadece üretim değil, ürüne erişim tarafında da çiftçilerimize desteklerimizi sürdürüyoruz. TürkTraktör Finans ile çiftçilerimize faiz destekli birçok kampanya sunuyoruz. Eylül sonu itibarıyla TürkTraktör Finans'ın avantajlarından yararlanan çiftçilerimizin oranı yüzde 11'e çıktı."