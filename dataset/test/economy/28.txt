Merkez bankalarının pandemiye karşı yeni teşvik paketi hazırlıkları küresel piyasalarda dolardan kaçışı hızlandırırken, iç piyasada da Merkez Bankası Başkanı Naci Ağbal'ın önceki günkü açıklamalarından moral bulan TL, yükselişini sürdürüyor. Dolar endeksi Nisan 2018'den bu yana ilk kez 90'nın altına indi.
RİSK PRİMİ 9 AYIN DİBİNDE
Kasım ayının ikinci haftasından bu yana reform odaklı yeni söylemlerin etkisiyle pozitif ayrışmayı sürdüren Türkiye'de de dolar 7.70 TL'nin altına inerek 1 ayın en düşük seviyesine geriledi. Dolarda 6 Kasım'dan bu yana yaşanan düşüş yüzde 10'a ulaştı. Türkiye'nin risk primi de (CDS) 350 baz puanın altına inerek, pandemi öncesi seviyeye geriledi.