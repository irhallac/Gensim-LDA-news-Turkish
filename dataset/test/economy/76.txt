Mahalle içi teslimat ihtiyacına çözüm sunma hedefi ile faaliyet gösteren yerli girişim İletmen, Kuveyt Türk'ün iştiraki KT Portföy Yönetimi A.Ş.'nin kurucusu ve yöneticisi olduğu ve Kuveyt Türk ile Vakıf Katılım'ın yatırımcı olarak desteklediği Teknogirişim Girişim Sermayesi Yatırım Fonu'nun lider olduğu yatırım turunda 2.29 milyon TL yatırım aldı.

Girişimci Özgür Duruöz ve Cemal Olçaray tarafından 2016 yılında kurulan girişimin, işletmelerin ürün teslimatı konusunda yaşadıkları sorunları ayrı bir organizasyon kurmadan yönetebilmelerini sağladığı belirtildi.

Yatırım hakkında konuşan KT Portföy Yönetimi Genel Müdürü Hamit Kütük, "Teknogirişim GSYF'de, farklı sektörlerde şu ana kadar yedi farklı girişime yatırım yaptık. Yaptığımız bu yatırımla İletmen'in mevcut bayilik ağını hızla genişleterek 'son adım teslimat' alanında lider konuma gelmesini hedefliyoruz. Teknogirişim GSYF ve kuruluş aşamasındaki yeni fonumuzla ülkemizdeki girişim ekosistemine katkı sağlamayı ve inovatif fikirlere verdiğimiz desteklerle yerli unicorn'lar çıkarmayı amaçlıyoruz" dedi.