Türk otomotiv sanayisinin üretimi geçen ay 2019'un aynı dönemine göre yüzde 5,4 artarak 143 bin 264 adet olurken, aynı dönemde 91 bin 67 adet otomobil üretildi.
Otomotiv Sanayii Derneği (OSD), Ocak-Kasım 2020 dönemine ait üretim ve ihracat adetleri ile pazar verilerini açıkladı.
Buna göre, yılın 11 aylık döneminde toplam üretim 2019'un aynı dönemine göre yüzde 13 azalarak 1 milyon 148 bin 240 adet, otomobil üretimi de yüzde 14 düşerek 762 bin 743 adet oldu. Traktör üretimiyle birlikte toplam üretim ise 1 milyon 181 bin 360 adede ulaştı.
Söz konusu dönemde ihracat, bir önceki yılın aynı dönemine göre adet bazında yüzde 28 azalarak 821 bin 900 adet olarak gerçekleşti. Otomobil ihracatı da yüzde 28 azalarak 542 bin 83 adet oldu. 11 aylık dönemde 23,1 milyar dolarlık ihracat yapan otomotiv sektörü, toplam ihracat içerisinden yüzde 15 pay alarak ihracat sıralamasında ilk sırada yer aldı.