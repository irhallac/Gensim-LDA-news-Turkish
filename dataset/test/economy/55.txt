Enerji ve Tabii Kaynaklar Bakanı Fatih Dönmez, video konferans yöntemiyle maden sektörünün temsilcileriyle bir araya geldi.
Cari açığı azaltmak için potansiyeli yüksek altın, bor ve kömür gibi yerli kaynakların aranması, geliştirilmesi ve işletilmesi için sürekli gayret gösterildiğini vurgulayan Dönmez, bu bağlamda özel teşebbüslerin katkılarını da önemsediklerini söyledi.
Dönmez, yaptıkları değişiklikle kömür işletmelerinde destek ödemesi alanların sayısını 44'e çıkardıklarını anlatarak, "2016'dan bugüne kadar toplam 223 milyon lira destek ödemesi yaptık. 2019'da Türkiye'deki toplam 91 bin 431 megavatlık kurulu gücümüzün yüzde 12,4'ünü yerli linyit ve taşkömürü santralleri, yüzde 10'unu ise ithal kömür santralleri oluşturuyor. 2020 Ekim sonu itibarıyla elektrik üretimimizin yüzde 34'ünü kömürden karşılıyoruz" dedi.
Bakan Fatih Dönmez, Türkiye'de taş kömürü kaynağının 1 milyar 500 milyon tona yükseldiğini de açıkladı.