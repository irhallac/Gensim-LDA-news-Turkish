Tapu ve Kadastro Genel Müdürü Mehmet Zeki Adlı, Türkiye genelinde bugüne kadar yabancılara 15 bin 814 arsa ve arazi, 213 bin 308 konut satıldığını bildirdi.

Yabancılara mülk satışının başladığı günden bu yana satış, satış suretiyle pay temliki, satış ipotek gibi yollarla edindiği bu gayrimenkullerin toplam miktarı 67 milyar 238 milyon 100 bin 25 lira oldu.

Adlı, yaptığı açıklamada, yabancıların Türkiye'den taşınmaz edinimlerine ilişkin bilgi verdi.

Yeni tip koronavirüsün (Kovid-19) yabancılara gayrimenkul satışına olan etkisini değerlendiren Adlı, "Pandemide yabancılarla ilgili yurt dışı giriş-çıkışlar yasaklanınca veya sınırlı hale gelince alım-satım ciddi anlamda bir duraksama yaşadı." dedi.

Vatandaşlık edinme ile ilgili şartların yumuşatıldığını anımsatan Adlı, daha önce 1 milyon dolarlık gayrimenkul alanların vatandaşlık hakkı edinirken, bu rakamın 250 bin dolara düştüğünü, bunun da bir miktar satış taleplerine yansıdığını belirtti.

Geçen yıllara göre satış rakamlarını değerlendiren Adlı, "Konut alım satımları geçen seneye göre biraz daha düştü. Aslında bir talep var ama pandemiden dolayı geliş gidiş durunca bir kesintiye uğradı diyebiliriz." ifadelerini kullandı.