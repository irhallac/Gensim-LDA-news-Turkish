Çevre ve Şehircilik Bakanlığından yapılan yazılı açıklamaya göre, Türkiye Çevre Etiketi Sistemi, 2018'de yayımlanan yönetmelikle uygulanmaya başlandı.
Bakanlık tarafından gerekli kriterleri karşılayarak "çevre etiketi kullanıcısı" olma unvanını kazanan şirketlere belgeleri teslim ediliyor, etiket alan ürünleri sertifikalandırılıyor.
Uluslararası standartlarda belirlenen kriterler çerçevesinde Bakanlık seramik, tekstil ve temizlik kağıdı ürün grupları için toplam 48 kriter belirledi. Bu kriterlere uyan 11 ürün ile 2 firma çevre etiketini kullanıyor.
Sistemin yaygınlaştırılmasına yönelik yürütülen çalışmalar kapsamında 2023'e kadar en az 12 ürün/hizmet grubunda daha kriterlerin yayımlanması hedefleniyor.
Türk sanayiciler, ihracatta avantaj sahibi olacak
Eko-etiketli ürünleri/hizmetleri destekleme, geliştirme ve teşvik etme amacıyla 1994'te kurulan, kar amacı gütmeyen uluslararası bir platform olan Küresel Eko Etiket Ağı'nın 60 ülkeyi kapsayan 34 üyesi bulunuyor.