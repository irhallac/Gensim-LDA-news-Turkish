Milli Piyango Bayileri Esnaf Odası yazılı bir açıklama yaparak, yaşanan durum hakkında değerlendirmelerde bulundu. Asılsız haberler nedeniyle Milli Piyango esnafının kazançlarının azalabileceğine, 30 bin ailenin bu asılsız haberler nedeniyle mağdur olabileceğine dikkat çekildi.

Yapılan açıklamada, “Son dönemde bazı bayileri mağdur eden olumsuz haberler üzerine Milli Piyango Bayileri Esnaf Odası olarak tüm bayiler adına ortak bir açıklama yapmak zorunda kaldık. Sisal Şans 1 Ağustos 2020 itibari ile resmi operasyona başladı. Operasyona başlamadan önceki dönemde de Sisal Şans ile iletişimdeydik ve kendilerine sektör ihtiyaçlarını içeren birçok tavsiyelerimiz bulunmaktadır. Bu konuda Sisal Şans ile olan çalışmalar çözüm odaklı şekilde devam etmektedir. 80 yıldır sokaklarda ve iş yerlerinde zor şartlar altında çalışan bayiler olarak koronavirüs salgınının ve her geçiş sürecinde olabileceği gibi bu geçişin de sancılarının zorluklarını yaşamaktayız. Bizler kendi öz sermayesi ile çalışan küçük esnaflarız. Devletimize yük olmadan vergimizi ve sosyal güvenlik primlerini ödüyor, istihdam yaratıyoruz. Bizler bu anlamda desteklenmesi ve korunması gereken bir esnaf grubuyuz” ifadeleri kullanıldı.

