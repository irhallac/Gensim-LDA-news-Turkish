MHP'den ihraç edilen Erhan Usta, İYİ Parti'ye katıldı. İYİ Parti'den yapılan açıklamaya göre, Samsun Bağımsız Milletvekili Erhan Usta için İYİ Parti'ye katılımı için tören düzenlendi. Törene İYİ Parti Genel Başkanı Meral Akşener, genel başkan yardımcıları ve İYİ Parti milletvekilleri katıldı.
İYİ Parti Genel Başkanı Meral Akşener, törende yaptığı konuşmada, davetini kabul ederek, partisine katılan Erhan Usta'ya başta eşi olmak üzere teşekkürlerini ifade etti ve duyduğu memnuniyeti dile getirdi.
Akşener, "Bugün çok güzel bir gün. Bugün büyüdüğümüz, çoğaldığımız ve bunun resminin, mutluluğun, büyümenin resminin çizildiği bir gün. Biz bugün bizzat benim davet ettiğim ve o daveti kırmayarak aramıza katılan ama en çok eşi Nihal’e teşekkür ettiğim Sayın Erhan Usta'nın aramıza katılmasının tescillendiği bir gün. Davetimi kabul etti ve aramıza 'iyi'ler ailesine, cesurlar hareketine katıldı kendisine teşekkür ediyorum." ifadelerini kullandı.