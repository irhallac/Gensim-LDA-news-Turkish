CHP Sözcüsü Faik Öztrak, Cumhurbaşkanlığı Hükümet Sistemi’nin iflas ettiğini ifade ederek, “Böyle bir rejim revize, restore, rehabilite edilemez. Bu vesayet rejiminden topyekun kurtulmak gerekir. Bunun yolu da güçlendirilmiş demokratik parlamenter rejimi ülkemize getirmektir. Biz Cumhuriyet Halk Partisi olarak, cumhuriyetimizi gerçek demokrasiyle taçlandırmaya kararlıyız” dedi.
Öztrak, parti genel merkezinde düzenlediği basın toplantısında, 2021 bütçesi için “Bu bütçede esnaf, çiftçi, işçi, gençler yok. Bu bütçede millete kuru ekmek, yandaşa ise ballı börek var” ifadesini kullandı. Genel Başkan Kemal Kılıçdaroğlu’nun aylar önce esnaf için 17 maddelik bir paket açıkladığını, hükümetin ise esnafa vere vere 5 milyar lira vereceğini belirten Öztrak, esnafın bu parayla ancak faturalarını ödeyebileceğini iddia etti. Genç işsizliğe de değinen Öztrak, Türkiye’de 20-29 yaş arasında taşı sıksa suyunu çıkaracak 4.5 milyon gencin evinde oturup anasının babasının eline baktığını kaydetti.