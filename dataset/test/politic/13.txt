Cumhurbaşkanlığı Sözcüsü İbrahim Kalın, Armağan Çağlayan'ın youtube yayınında soruları yanıtladı. Siyasetin devlet adamlığı tarafında görev aldığını belirten Kalın, siyasetle ilgisinin eskilere dayandığını söyledi. Kalın şöyle konuştu: aslında o ilgi Farabi'nin “Erdemli Şehir (El Medinetü'l Fazıla)” ilk okuduğumda başladı bende. Eflatun'dan 'İdeal Devlet' kavramını alan Farabi, o kavramı kendi dönemi, 10. yüzyılın içerisinde çok başka bir zemine taşıdı ve o günden itibaren siyasetin amacı erdemli toplumu inşa etmek. Onun temelinde de adalete, düzene dayalı bir fikir var. Bir varlık tasavvuru bir medeniyet anlayışı var. Bunu nasıl hayata geçirebiliriz? Benim siyasete ilgimi yönlendiren temel mesele oldu.
Akademik hayatın içinden geldiğini belirten Cumhurbaşkanlığı Sözcüsü Kalın, bir soru üzerine kamuoyunun pek bilmediği 'profesör' unvanına sahip olduğunu açıklayarak şöyle konuştu: Ben kullanmıyorum. Buraya da bütün unvanlarımı bir kenara bırakarak geldim. İnsan kendisi olarak var olmalı. Unvanlar ona eklenen eski tabirle arazlardır. Aslolan cevherdir, insanın kendisidir. Falanca unvanlar vesaire elbette takdir edilmek anlamında önemlidir. Bunları hiçbir zaman statü belirleyen unvanlar olarak görmedim. Bunlar mesleki unvanlardır. Bir yerde başhekim olursunuz, o sizin oradaki görevinizi tanımlar. Aslında akademide de profesörlük, akademik değil idari bir unvandır. Asıl akademik unvan doktor olmaktır. Yani doktoranızı yaptığınızda siz o alanda ehil, ders vermeye icazetli kişi haline gelmişsiniz demektir.