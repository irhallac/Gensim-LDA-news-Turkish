AK Parti Sözcüsü Ömer Çelik, Cumhurbaşkanı ve AK Parti  Genel Başkanı Recep Tayyip Erdoğan'ın bu pazar Şırnak İl Kongresi'ne, 24 Ekim'de  Kayseri İl Kongresi'ne, 25 Ekim'de de Malatya İl Kongresi'ne katılacağını  bildirdi. 
Çelik, parti genel merkezinde düzenlenen AK Parti Merkez Yürütme  Kurulu (MYK) toplantısı devam ederken basın toplantısı düzenledi.
Cumhurbaşkanı ve AK Parti Genel Başkanı Erdoğan'ın MYK öncesi iç ve  dış politika konusunda kapsamlı bir değerlendirme yaptığını belirten Çelik, AK  Parti 7. Olağan Kongre Süreci'ne ilişkin şu bilgileri verdi
"İlk olarak Cumhurbaşkanımız, Genel Başkanımız bu pazar günü Şırnak İl  Kongremize katılacaklar, bizzat gidecekler oraya ve kongremize katılarak Şırnaklı  kardeşlerimizle Şırnak teşkilatımızla beraber olacaklar. Daha sonra ise 24  Ekim'de Kayseri İl Kongresi'ne katılacaklar, 25 Ekim'de de Cumhurbaşkanımız,  Genel Başkanımız Malatya İl Kongremize katılacaklar."