Muş Ovası'nda çiftçiler tarafından 50 bin dönüm alana ekilen şeker pancarının hasadı devam ediyor.
Mevsimlik işçiler tarafından tarladan toplanan pancarlar, traktör veya kamyonlarla Muş Şeker Üretim Sanayi A.Ş. tesisine getiriliyor.
Bant sistemiyle taşındıkları bölümde basınçlı suyla yıkanarak toprak ve çamurlarından arındırılan pancarlar, kanallar vasıtasıyla fabrikaya ulaştırılıyor.
Makinede soyma, kesme, rendeleme, haşlama ve pres aşamalarından geçirilen pancar, yüksek sıcaklıkta şerbet filtrelerinden geçirilerek belirli bir sıcaklık düzeyinde kristalleştirilip, şeker haline dönüştürülüyor.
Çayın ve tatlıların vazgeçilmezi olan şeker, 50 kilogramlık torbalara doldurularak satışa sunuluyor.