2021 Yılı Merkezi Yönetim Bütçe Kanunu Teklifi, 7 Aralık Pazartesi günü Genel Kurul'da görüşülmeye başlanacak. Bütçe takvimine göre, 2021 yılı bütçe görüşmeleri kesintisiz 12 gün sürecek. Genel Kurul, bütçe görüşmeleri için cumartesi ve pazar günleri dahil aralıksız toplanacak ve günlük programını tamamlayıncaya kadar çalışmalarını sürdürecek.
KONUŞMALAR YAPILACAK
Genel Kurul, Meclis Başkanı Mustafa Şentop Başkanlığı’nda yarın toplanacak. Görüşmeler, hükümet adına Cumhurbaşkanı Yardımcısı Fuat Oktay’ın 2021 Bütçe sunumuyla başlayacak. Ardından sırasıyla İYİ Parti grubu adına; Grup Başkanı İsmail Tatlıoğlu ile Samsun Milletvekili Erhan Usta, MHP grubu adına grup başkanvekilleri Erkan Akçay ile Levent Bülbül konuşacak. HDP grubu adına eş genel başkanlar Pervin Buldan ile Mithat Sancar, CHP grubu adına ise Genel Başkan Kemal Kılıçdaroğlu konuşacak. AK Parti grubu adına ise Genel Başkanvekili Numan Kurtulmuş ile Grup Başkanvekili Mehmet Muş söz alacak. Siyasi partilerin grupları adına yapılan konuşmaların ardından, Cumhurbaşkanı Yardımcısı Oktay bu kez bütçe üzerine yapılan eleştirilere yanıt verecek.