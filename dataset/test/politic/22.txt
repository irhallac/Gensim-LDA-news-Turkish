Asgari ücret tespit komisyonu, 2021 yılı asgari ücretini belirlemek üzere ilk toplantısını yaptı. Komisyon 15 Aralık’ta Türkiye İşveren Sendikaları Konfederasyonu’nun (TİSK),22 Aralık’ta ise TÜRK-İŞ’in evsahipliğinde toplantılarına devam edecek. Komisyon aralık ayı bitmeden yeni asgari ücreti ilan edecek.

TÜRK-İŞ, HAK-İŞ ve DİSK’in bu yılki ortak açıklamasında ücretlerin asgari ücrete tekabül eden kısmının vergiden muaf olmasını, ayrıca ücretliler için damga vergisi uygulamasının kaldırılmasını istedi. Sendikalar asgari ücret sonrası ilk vergi basamağı için uygulanacak oranın da yüzde 10 olmasını talep ettiler.

CHP Genel Başkanı Kemal Kılıçdaroğlu asgari ücretten vergi alınmamasını ve net ücretin 3100 liraya çıkartılmasını istediklerini söyledi.

İYİ Parti Genel Başkanı Meral Akşener, 2943 TL olan brüt asgari ücretin 3000 liraya çıkartılıp, asgari ücretli çalışana brüt kazancının tamamının net olarak ödenmesini istediklerini belirtti. Akşener, “İşverenimiz, çalıştırdığı asgari ücretli vatandaşımızın, gelir vergisini ve SGK primini, devlete değil çalışanına versin. Devletimiz de, çalışanımızın gelir vergisini ve SGK primini üstlensin. Böylece, asgari ücretle çalışan vatandaşımızın eline, net 3000 lira geçerken, işverene olan maliyeti ise 3458 lira olmaya devam etsin” dedi.