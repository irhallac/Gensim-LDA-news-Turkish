AK Parti Sözcüsü Ömer Çelik, Twitter hesabından, HDP Diyarbakır Milletvekili Remziye Tosun'un, partisinin il başkanlığı önünde evlat nöbeti tutan annelere hakaret etmesine tepki gösterdi. Çelik, "Evlatlarını terör örgütünden kurtarmak için günlerdir HDP Diyarbakır İl Başkanlığı binası önünde nöbet tutan annelerimize hakaret eden HDP milletvekilini kınıyoruz. Evlat ve vicdan nöbeti tutan annelere hakaret etmek vicdansız bir saldırganlıktır. HDP’li bir kadın milletvekilinin, çocuk yaştaki evlatları dağa kaçırılan Diyarbakırlı annelerle dayanışmak yerine hakaret etmesi utanç verici bir tutumdur. Evlat nöbeti tutan annelere dönük bu saldırganlık herkes tarafından kınanmalıdır" dedi.