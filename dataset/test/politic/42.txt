Bursa'nın Karacabey ilçesinde, Nestle Türkiye Medikal Beslenme Ürünleri Fabrikası'nın temel atma törenine katılan Sanayi ve Teknoloji Bakanı Mustafa Varank, bunun Nestle'nin Türkiye'deki beşinci fabrikasının olacağını söyledi.
Nestle'nin 114 yıldır Türkiye'de faaliyetlerini sürdürdüğünü anlatan Varank, " Nestle, Bursa'da ülkemizin ilk medikal beslenme fabrikasının temellerini atıyor. Bu tesis, Nestle'nin 2011 yılından bu yana ülkemize yaptığı en büyük yatırım olacak. 250 milyon liralık yeni yatırımla kurulacak bu fabrika, doğrudan ve dolaylı 400 kişiye istihdam sağlayacak" ifadesini kullandı.
Medikal beslenme alanında büyük yerlileşme hamlesi
Varank, firmanın Çin'de buna benzer bir yatırımının bulunduğunu aktararak "Çin'den sonra böyle bir fabrikayı ilk kez, ülkemizin taşıdığı potansiyeli dikkate alarak Bursa'da kuruyorlar. En ileri otomasyon teknikleri ve en yeni teknolojilerin kullanılacağı bu fabrika, ağustos 2021'de üretime başlayacak. Üretime geçildiğinde, medikal beslenme ürünleri ithalatımızın yüzde 63'ü artık Türkiye’den karşılanabilir hale gelecek. Yani aslında bu yatırımla, medikal beslenme alanında büyük bir yerlileşme hamlesi uygulamaya geçmiş oluyor" diye konuştu.

