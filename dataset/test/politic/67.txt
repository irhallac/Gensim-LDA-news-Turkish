DSİ Genel Müdürü Kaya Yıldız, yazılı açıklamasında, Türkiye genelinde yürütülen tarla içi geliştirme ve toplulaştırma çalışmalarına ilişkin bilgi verdi.

Türkiye'de toplulaştırma yapılmaya uygun 14,3 milyon hektar alan bulunduğunu belirten Yıldız, 8,25 milyon hektar alanda toplulaştırma çalışmalarının sürdüğünü ifade etti.

Yıldız, 2018'de 496 bin hektar, 2019'da 619 bin hektar ve bu yıl ekim sonu itibarıyla 425 bin hektar alanda tescil çalışmalarının tamamlandığını aktararak, "Yıl sonu itibarıyla 541 bin hektar alanın tescil çalışmaları tamamlanmış olacak. Böylece ülkemiz genelinde 2020 sonunda 4,77 milyon hektar alanda arazi toplulaştırma çalışmalarının tescili tamamlanacak. Kalan 3,48 milyon hektar alanda ise toplulaştırma çalışmaları devam ediyor." değerlendirmesinde bulundu.

Sulama projelerinin arazi toplulaştırmasına uygun gerçekleştirildiğinde parsel sınırlarına bağlı kalmadan en ekonomik şekilde, sulama, yol ve tahliye planlaması yapıldığından, yatırım maliyetlerinde tasarruf sağlandığını vurgulayan Yıldız, diğer taraftan arazi toplulaştırma projeleriyle kamulaştırma maliyetlerinin yüzde 90 azaldığına dikkati çekti.

Yıldız, arazi toplulaştırmasıyla parsellerin büyüyüp, tarım teknikleri ve sulama metotlarının uygulanmasının kolaylaştığını belirterek, şunları kaydetti:

"Bu sayede parsel sayısı azalır, büyüklüğü artar. Düzenli ve ideal parsel şekilleri oluşturulur. Her parsel yola ve kanala kavuşur. İşletme merkeziyle parseller arasındaki mesafeler azalır, ulaşımdan dolayı meydana gelen kayıplar azalır, yakıt tasarrufu sağlanır. Zirai mücadele ve gübreleme kolaylaşır. Sulama oranı ve randımanı artar. Sağlanan katma değerden dolayı arazi değeri en az iki kat artmaktadır."