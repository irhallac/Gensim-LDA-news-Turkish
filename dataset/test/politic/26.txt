Yeniden Refah Partisi Palandöken İlçe Başkanlığı, parti kurmaylarını ağırlamaya devam ediyor. Genel Başkan Dr. Fatih Erbakan'ın ardından Genel Başkan Yardımcısı ve Genel Merkez Teşkilat Başkanı Bahattin Sungur'un da ziyaret ettiği Palandöken İlçe Başkanlığı'nda yönetim kurulu ile hem değerlendirme toplantısı yapıldı, hem de görüş alışverişinde bulunuldu.

Yeniden Refah Partisi Palandöken İlçe Başkanı Yusuf Kızıltaş ve yönetici arkadaşları tarafından misafir edilen Genel Başkan Yardımcısı Sungur, ziyaretinde önemli mesajlar verdi. İlçe Başkanı Yusuf Kızıltaş, Palandöken İlçe Başkanlığı hizmet binasını gezdirdiği Sungur'a, parti çalışmaları hakkında bilgiler de verdi. Palandöken İlçe Başkanlığı olarak; Yeniden Refah Partisi iktidarı için mesai mefhumu gözetmeden çalıştıklarını belirten Başkan Kızıltaş, "Bulduğumuz her fırsatta ilçe sakinlerimizle ve esnafımızla bir araya geliyor, Yeniden Refah Partimizin siyaset anlayışını ifade ediyor, hedeflerimizi ve amaçlarımızı anlatıyoruz. Gördüğümüz ilgi, alaka ve teveccüh gösteriyor ki; insanımız Yeniden Refah iktidarı ve Milli Görüş iklimine çok büyük bir özlem duyuyor" diye konuştu.