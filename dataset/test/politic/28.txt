AK Parti’nin kitle imha silahlarının finansmanının yayılmasının önlenmesi amacıyla hazırlayıp TBMM’ye sunduğu teklifte derneklere ilişkin düzenlemeler de yer aldı. Teklife göre, merkezi yurtdışında olup Türkiye’de faaliyette bulunan vakıflar da yabancı dernekler gibi Dernekler Kanunu kapsamına alınacak.Affa uğramış olsa bile; terörizme doğrudan veya dolaylı fon sağlama veya toplama, uyuşturucu veya uyarıcı madde imal etme ve ticaretini yapma veya kara para aklama suçlarından mahkum olanlar, derneklerin genel kurul dışındaki organlarında görev alamayacak. Dernek organlarına seçildikten sonra bu suçlardan mahkum olanların görevi sona erecek. Söz konusu kişilere, görevden ayrılmamaları durumunda önce yazılı uyarı gönderilecek. Bu uyarıya rağmen bir hafta içinde görevini sonlandırmayan dernek yöneticilerine bin 500 TL idari para cezası verilecek. Mülki idare amirince yapılan ikinci yazılı uyarıya rağmen 30 gün içinde görevin sonlandırılmaması halinde ise Cumhuriyet savcısının veya bir ilgilinin istemi üzerine mahkeme, derneğin feshine karar verecek. Mahkeme, dava sırasında faaliyetten alıkoyma dahil gerekli bütün önlemleri alacak.