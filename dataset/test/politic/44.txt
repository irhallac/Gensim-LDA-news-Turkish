AK Parti Bursa Milletvekili, Merkez Karar ve Yönetim Kurulu (MKYK) Üyesi Efkan Ala, Cumhurbaşkanı ve AK Parti Genel Başkanı Recep Tayyip Erdoğan'ın takdiriyle Merkez Yürütme Kurulu (MYK) Üyeliği ve Dış İlişkilerden Sorumlu Genel Başkan Yardımcılığına görevlendirildi.
AK Parti'de yenilenme mesaisi 6 saat sürdü
Cumhurbaşkanı Tayyip Erdoğan başkanlığında önceki gün AK Parti Genel Merkezi’nde 6 saat süren iki ayrı toplantı düzenlendi. Toplantıların ilkinde İstanbul’da devam eden kongre süreçlerinin gündeme geldiği ve değişimin beklentilerden daha yoğun olacağı dile getirildi. Erdoğan’ın talimatları doğrultusunda İstanbul ilçe başkanları bugün AK Parti Genel Merkezi’ne gelerek istişare toplantılarına katılacak. Değişecek ilçe başkanlarıyla ise tek tek görüşmeler yapılacak. MYK toplantısı öncesinde, AK Parti Teşkilatlardan Sorumlu Genel Başkan Yardımcısı Erkan Kandemir ile İstanbul İl Başkanı Bayram Şenocak’ın partide bir görüşme yaptığı öğrenildi. Ankara’da da değişim sürecinin değerlendirildiği, önümüzdeki günlerde kesin kararlar verileceği belirtildi. MYK toplantısında ayrıca kongre takvimi de ele alındı. Bu kapsamda cuma günü Tekirdağ’a gidecek olan Cumhurbaşkanı Erdoğan, cumartesi Karaman ve Kars kongresine videokonferans yöntemiyle katılacak. Yine 21 ve 22 Kasım 8 il kongresine videokonferansla bağlantı kurması planlanan Erdoğan’ın, 28 Kasım’da Erzurum’a, 29 Kasım’da Mardin’e, 5 Aralık’ta İzmir ve 6 Aralık’ta ise Eskişehir’e gideceği aktarıldı.