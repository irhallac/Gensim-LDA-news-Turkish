İYİ Parti Genel Başkanı Meral Akşener, Kırıkkale'de şehitlik ve Hasandede Türbesi'ne ziyarette  bulunarak, dua etti. Burada vatandaşlarla bir süre sohbet eden Akşener, daha sonra  gazetecilerin sorularını yanıtladı.
Akşener, bir gazetecinin "Türkiye Cumhurbaşkanı Recep Tayyip  Erdoğan'ın hakkınızda yaptığı açıklama, İYİ Partiye bir davet olarak  nitelendirildi. Ne düşünüyorsunuz?" sorusuna şu yanıtı verdi:  "Sayın Erdoğan'ın çağrısı, İYİ Partiden iktidara bir destek çağrısı  ise... Aslında iki partinin sayısal anlamda sayısal çoğunlukları var. Türkiye'nin  içi ile oluşan bir soruna yönelik bize ihtiyaçları yok. Dış politika açısından  baktığımız zaman hadiseye, Millet İttifakı'nda yer alan hiçbir siyasi parti dış  politikaya yönelik Türkiye'nin bir sorunu olduğunda devletini, hükümetini yalnız  bırakmadı. İkincisi bu çağrı, Türkiye'nin taşınamaz hale gelmiş yüklerinin ve  problemlerinin çözümü ile ilgiliyse, 5 Mayıs 2018'den beri söylediğimiz bir şey  var. Tek partili cumhurbaşkanlığı sistemi Türkiye'ye uygun değil dedik ve haklı  çıktık. Önerimiz de iyileştirilmiş parlamenter sisteme geçiş. Bu konuda bizden  yardım isteniyorsa, destek isteniyorsa bunu en başından beri talep eden biziz. Bu  konunun olması gerektiğini söyleyen İYİ Partidir, elbette bu konuda o destek  verilir. Şayet bu çağrı siyasi bir taktik üzerine, samimiyetten uzak ise biz İYİ  Parti olarak milletimizin menfaatleri ve çıkarlarına aykırı, değerlerine aykırı  davranılmadığı süre içerisinde yola çıktığımız hiçbir grubu ve hiçbir insanı  yolda bırakmadık."