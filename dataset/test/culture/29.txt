Kentte, yaklaşık 4,5 asırlık köklü tarihiyle en çok ziyaret edilen mekanlardan birisi olan, 1579 yılında Lala Mustafa Paşa'nın yaptırdığı Kars Kalesi eteklerindeki tarihi sarayda, 2017 yılında başlatılan restorasyon çalışmaları sürüyor.
Restorasyon çalışmalarının yüzde 70'i tamamlanan tarihi saray şimdiden göz kamaştırmaya başladı.Tarihte bölgedeki Osmanlı-Rus Savaşı devam ederken 1828 yılında zarar gören Beylerbeyi Sarayı'nın, restorasyon tamamlandığında sadece Kars'ın değil, bölgenin gözde turizm mekanlarından olması amaçlanıyor.
Kars Valisi Türker Öksüz, kentin, bünyesinde barındırdığı tarihi eserleriyle adeta açık hava müzesi olduğunu aktardı.
Tarihe ışık tutan sarayın restorasyonunun tamamlanması için ekiplerin yoğun tempoyla çalıştığını belirten Öksüz, "Tarihi sarayımız, Kars'ın ekonomisine katkı sağlayan, yerli ve yabancı ziyaretçilerimize hitap edecek mekan haline gelecek. Misafirlerimizin ihtiyaçlarını karşılayabilecek bir yapı olsun istiyoruz" dedi.