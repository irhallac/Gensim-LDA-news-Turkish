Dünyanın en geniş kapsamlı tematik film festivali olan Uluslararası Göç Filmleri Festivali’nin bu yılki jüri başkanlığını Nuri Bilge Ceylan üstlenecek.
Bu yıl 18-22 Nisan tarihleri arasında Gaziantep’te gerçekleştirilmesi planlanan ancak salgın nedeniyle ertelenen festival, 14-21 Haziran tarihleri arasında çevrimiçi ortamda düzenlenecek.
İçişleri Bakanlığı Göç İdaresi Genel Müdürlüğü’nün düzenlediği, Kültür ve Turizm Bakanlığı’nın desteklediği festivalin yedi kişilik Uluslararası Uzun Metraj Film Yarışması jürisinin başkanı olarak Nuri Bilge Ceylan belirlendi.
Festival kapsamında 50 film gösterilecek. Sinema sektöründen yerli ve yabancı yetkin kişilerin yer alacağı jüri, en iyi film ve senaryoları belirlemek için toplanacak. Dünyada ve Türkiye’de son beş yılda önemli festivallerde ödüle değer görülmüş film ve senaryolar toplam 26 bin Euro ile ödüllendirilecek.
Yerli ve yabancı sinemacıları, basın mensupları, sivil toplum kuruluşlarından katılımcıları ve akademisyenleri ağırlayacak olan festival kapsamında masterclasslar ve paneller de düzenlenecek.