Balatlar Yapı Topluluğu’ndaki kazı çalışmalarıyla ilgili olarak bilgi veren Prof. Dr. Gülgün Köroğlu, "Bu mozaikler Karadeniz Bölgesi için çok ilginç, çünkü bununla ilgili biz hep Antakya Zeugma'yı biliyoruz. Bu mozaikler erken Bizans dönemine ait ’mezar adak’ mozaikleridir" dedi.
Kültür ve Turizm Bakanlığı'nın desteğiyle 11 yıl önce başlatılan, kent merkezindeki 2 bin 300 yıllık tarihe sahip Balatlar Yapı Topluluğu’ndaki kazı çalışmaları devam ediyor.
Demirören Haber Ajansı'nın (DHA) aktardığına göre Mimar Sinan Güzel Sanatlar Üniversitesi Sanat Tarihi Bölümü Öğretim Üyesi Prof. Dr. Gülgün Köroğlu'nun başkanlığında sürdürülen kazı çalışmalarında bugüne kadar on binlerce eser ve 7. yüzyıla ait mezar odaları ortaya çıkarıldı.
2013 yılındaki kazı çalışmalarında da Hz. İsa'nın çarmıha gerildiği haçın bir parçasının içinde olduğu tahmin edilen taş sandık bulundu. Hristiyan dünyası tarafından kutsal kabul edilen eser, Sinop Arkeoloji Müzesi'nde korumaya alındı.