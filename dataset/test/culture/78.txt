Usta oyuncu Zihni Göktay, İBB Şehir Tiyatroları'nın 7 aydır maaşlarını ödemediğini belirterek "Benim ve 16 arkadaşımın, parasını versinler. Biz Kıbrıs'ta rulet çevirmek için istemiyoruz bu parayı. Biz, BİM'e, A101'e, Şok'a, Migros'a gidiyoruz. Istakoz bacağı, yengeç, karides yediğimiz yok. Lüküs Hayat oynadım ama lüks hayat yaşamadım" dedi.
Usta oyuncu Zihni Göktay, yeni tip koronavirüs (Kovid-19) salgınının tiyatroya etkileriyle ilgili olarak Anadolu Ajansı'na (AA) değerlendirmelerde bulundu.
Salgın dolayısıyla evinden görüş veren Göktay, 1973'te Vasfi Rıza Zobu ve Muhsin Ertuğrul tarafından şehir tiyatroları kadrosuna alındığını aktararak, "O günden beri ben bu tiyatroda canımı dişime taktım, rapor almadım. Çok oyunda oynadım, çok kez koltukları tıklım tıklım doldurdum. Bu övünmek gibi bir şey değil. Ben megaloman da narsist de değilim" diye konuştu.