Bilecik'te bir apartmanın bahçesinde yapılan kazıda 8 bin 500 yıllık insan iskeletine rastlandı. İskeletin Batı Anadolu'nun en eski neolitik dönemi ergen insanına ait olduğu tespit edildi.
Bahçelievler Mahallesi'nde yaşayan bir kişinin, boş arazide gördüğü seramik parçalarını Arkeoloji Müzesine bildirmesi sonucu geçen yıl Kültür Varlıkları ve Müzeler Genel Müdürlüğünün izniyle Bilecik Müze Müdürlüğü başkanlığında başlayan çalışmalarda, insan iskeletine rastlandığı aktarıldı.
"Bulunan kemik, Anadolu'nun bilinen ilk çifçisine ait"
Belediyenin desteğiyle Bilecik Şeyh Edebali Üniversitesince (BŞEÜ) yürütülen kazı çalışmaları sonucunda Batı Anadolu'nun en eski insanına ulaşıldığı aktarılan açıklamada, kazı sorumlusu BŞEÜ Arkeoloji Bölümü Öğretim Üyesi Doç. Dr. Erkan Fidan'ın şu ifadelerine yer verildi:
"İnsan kemiği, tarihleme konusunda en güvenilir materyaldir çünkü yaşam süresi ağaç vesaire gibilere göre çok daha kısadır. İskeletin tarihlemesi günümüzden önce 8471 ila 8612 yılları arasında olarak gelmiştir. Kazı sırasında iskeleti bulduğumuz tabakanın yaklaşık olarak günümüzden 8 bin 500 sene öncesine ait olduğunu tahmin ettiğimi söylemiştim. Bu iskelet sadece Bilecik'in değil, Batı Anadolu'nun en eski neolitik dönem ergen insanı. Batı Anadolu'nun bilinen ilk çiftçisi de diyebiliriz"