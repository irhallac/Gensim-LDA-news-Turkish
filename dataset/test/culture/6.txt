Öz İplik İş Sendikası'ndan yapılan yazılı açıklamaya göre, "Anadolu'nun Kadim Dili: Halı Dokuma (Bergama Yunt Dağı)" adlı projeyle Yağcıbedir, Kozak ve Yuntdağ bölgesindeki el dokuması halılara yönelik araştırma gerçekleştirildi.



Köy evlerinin, muhtarlıkların, camilerin gezildiği, avlusunda dokuma tezgâhı bulunan evlerin ziyaret edildiği, çeyiz sandıklarının açıldığı araştırmada 94 dokuma halı incelendi. İnceleme sonucu "Çözgüden Düğüme, Düğümden Motife Bergama Halıları" adlı kitap ve belgesel hazırlandı. 



Açıklamada görüşlerine yer verilen Öz İplik İş Sendikası Genel Başkanı Rafi Ay, kadim sanatları kayıt altına almak ve atalardan kalan mirası gelecek kuşaklara aktarmak için çalıştıklarını kaydetti. 