Doğal, tarihi ve kültürel güzellikleriyle Türkiye'nin önemli turizm merkezlerinden olan ve Kovid-19 ile mücadele döneminde ziyarete kapatıldığı için boş kalan Çorum'daki gözde turizm alanları, eski hareketli günlerine dönmeyi bekliyor.
Boğazkale ilçesinde yer alan, ören yerindeki bazı yapı ve mimari toplulukların kusursuz biçimde korunması dolayısıyla UNESCO tarafından 1986 yılında "Dünya Mirası Listesi"ne, bilinen en eski Hint-Avrupalı dilini temsil eden çivi yazılı tablet arşivleri de 2001 yılında "Dünya Belleği Listesi"ne alınan Hattuşa Antik Kenti ile Türkiye'nin ilk milli kazı alanlarından biri olan Alacahöyük Ören Yeri, Kültür Varlıkları ve Müzeler Genel Müdürlüğü tarafından belirlenen, müze ve ören yerlerinde koronavirüs kapsamında alınması gerekli tedbirler altında kapılarını ziyaretçilerine açtı.
