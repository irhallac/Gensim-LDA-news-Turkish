Antalya'nın Serik ilçesindeki asırlara meydan okuyan görkemiyle her yıl binlerce yerli ve yabancı turistin akınına uğrayan antik tiyatrosuyla meşhur Belkıs Antik Kenti, "yeni normal" olarak nitelenen yeni dönemde kapılarını tekrar ziyaretçilerine açtı.
Maskesi olmayanların girişine izin verilmedi 
COVID-19'la etkin mücadele sürecinin ardından bu sabah başlatılan yeni süreçte ziyaretçi kabulüne başlayan antik kentte bir dizi önlem alındı.
Antik kentle aynı ismi taşıyan Belkıs Mahallesi'ne sabahın erken saatlerinde gelen ziyaretçiler, Kültür ve Turizm Bakanlığına bağlı Aspendos Antik Tiyatrosu'nda yoğunluk oluşturdu.
Bilet gişesi önünde bekleyen özel güvenlikçiler, antik kente ilgi gösteren ziyaretçilerin ateşini ölçtü. Girişten itibaren zeminde sosyal mesafe uyarı etiketleri de yer aldı. Maskesi bulunmayan yerli ve yabancı turistlerin antik kente girişine ise izin verilmedi.
Antik kent, gişeden alınacak bilet ya da müze kart ile bugünden itibaren 10.00-19.00 saatleri arasında gezilebilecek.