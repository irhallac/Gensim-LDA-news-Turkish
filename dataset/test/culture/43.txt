Hatay'ın Reyhanlı ilçesindeki Aççana Höyük, eski Alalah kentinde yürütülen kazı çalışmalarında önemli eserler gün yüzüne çıkarılıyor.
Kazı Heyeti Başkanı, Hatay Mustafa Kemal Üniversitesi Arkeoloji Bölümü Öğretim Üyesi Doç. Dr. Murat Akar, kazı çalışmalarında önemli keşiflerin gerçekleştirildiğini söyledi.Eski Alalah kentinin, geçmişte Amik Ovası'nda yer alan bölgesel Mukiş Krallığı'nın başkenti olduğunu anlatan Akar, 20 yıldır yürüttükleri arkeolojik araştırmalarla, bölgenin Tunç Çağı dönemindeki adetleri ve kültürleri ile sosyopolitik yapısını anlamaya çalıştıklarını belirtti.
Akar, höyükte yürüttükleri kazılarda çivi yazılı tablet bulduklarını söyleyerek, ''Buluntu bizim için önemli. Özellikle Tunç Çağı içerisinde çivi yazılı metinlere ulaşabilmek o kadar kolay değildir. Her zaman böyle bir veriyi elde etme şansınız olmuyor. Gün yüzüne çıkarılan tablet, 20 yıllık kazı çalışmalarında bizleri heyecanlandıran bir buluntu oldu. Arşiv değeri büyük"' dedi.