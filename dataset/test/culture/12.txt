Kültür ve Turizm Bakanı Ersoy'un Karahantepe'deki kazı çalışmalarıyla ilgili "Dünyada tekrar ses getiren yeni bir keşfimiz olacak. Muhtemelen Göbeklitepe'den daha öncelikli bir yer haline gelecek" açıklaması, Şanlıurfa'da heyecan yarattı.
Şanlıurfa'daki kültür envanterinin tespiti için çalışmalar başlatıldı. Tek Tek Dağları Milli Parkı içerisindeki Kargalı Mahallesi yakınlarında, araştırmacılar tarafından 1997'de yüzey araştırması sırasında Karahantepe'deki yapılar fark edildi.
Yöre halkı tarafından "Keçilitepe" olarak da bilinen alanda, Karahantepe Kazı Başkanı Prof. Dr. Necmi Karul başkanlığında 3 yıl önce "Göbeklitepe Kültürü ve Karahantepe Kazıları" projesi kapsamında yüzey araştırma çalışması başlatıldı.
Bu araştırmalarda, UNESCO Dünya Mirası Listesi'nde yer alan Göbeklitepe'deki yapılara benzeyen ve ilk belirlemelere göre neolitik döneme ait "T" biçiminde 250'nin üzerinde dikili taş tespit edildi.
"Muhtemelen Göbeklitepe'den daha öncelikli bir yer haline gelecek"
Geçen yıl ilk kez yapılan kazı çalışmalarında neolitik döneme ait insan ve hayvan heykelleri ile anakayaya oyulu çukur tabanlı yapılar bulundu. Bu yıl ikinci kez yapılan kazı çalışmalarında ise elde edilen buluntulardan bir kesit, Kültür ve Turizm Bakanı Mehmet Nuri Ersoy tarafından paylaşıldı. 