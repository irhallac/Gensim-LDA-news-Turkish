Kültür Varlıklarını Koruma Bölge Kurulu, Yerebatan Sarnıcı'nın ivedilikle güçlendirilmesi gerektiği ve Koruma Bölge Kurulu'nun konuyu bir türlü karara bağlamadığı yönünde çıkan haberlerin gerçeği yansıtmadığını bildirdi.
Kültür ve Turizm Bakanlığı Kültür Varlıklarını Koruma Bölge Kurulu tarafından yapılan yazılı açıklamada, Yerebatan Sarnıcı'nın birinci grup korunması gereken taşınmaz kültür varlığı olarak tescilli olduğu ve Dünya Kültür Mirası Listesi'nde yer aldığı hatırlatıldı.
Bugüne kadar Yerebatan Sarnıcı ile ilgili önlerine hangi konu geldiyse Koruma Kurulu tarafından karara bağlandığı ifade edilen açıklamada, bu doğrultuda da sarnıcın rölövesi, restitüsyon ve restorasyon projelerinin 2012'de uygun bulunduğu aktarıldı. 