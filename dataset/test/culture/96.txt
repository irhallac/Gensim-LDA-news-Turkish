Antalya'nın Akseki ilçesinde 800 yıllık tarihiyle turistlerin ilgi odağı olan "düğmeli evler" restore edilerek turizme kazandırılıyor.

Sarıhacılar Mahallesi'nde bulunan ve mimari tarzından dolayı "düğmeli evler" olarak adlandırılan tarihi evlerin aslına uygun restore edilme çalışmaları sürüyor.Satın aldığı tarihi düğmeli evleri turizme kazandırmaya çalışan girişimcilerden Mustafa Kavasoğlu, 2010 yılında yolunun Sarıhacılar'a düştüğünü anlatarak gördüğü manzara karşısında çok şaşırdığını vurguladı. Ziyaretinde tamamen doğal, hiç bozulmamış ve insanların terk ettiği bir köyle karşılaştığına işaret eden Kavasoğlu, "Köye ilk geldiğimde aslında hikayem bir etnografya müzesi kurmayla başladı. Daha sonra bende buradan mutlaka yer edinmem gerektiği düşüncesi oluştu. Burada 7 tane mülk sahibi oldum. Bunları 2009 yılından itibaren alıp yavaş yavaş restore etmeye başladım" dedi.