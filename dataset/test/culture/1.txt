Turizm ve Tanıtma Platformu (TUTAP) Genel Başkanı Fikret Yıldız, yeni tip koronavirüs salgınından dünyada olduğu gibi Türkiye'de de turizm sektörünün olumsuz etkilendiğini belirtti.
Salgın sürecinde Türkiye olarak gelecek yılları hedefleyerek çalışmalara ara vermeden devam edildiğini vurgulayan Yıldız, "TUTAP'ın Kültür ve Turizm Bakanlığı ile yaptığı iş birliği ve protokoller çerçevesinde 5 vizyon projeyi yürütüyoruz. Bu projelerimizde Cumhurbaşkanımız ile Kültür ve Turizm Bakanımızın ifade ettikleri gibi ülkemize gelen turistlerin nicelik ve nitelik bakımından ülke turizmine katkı verecek pozisyonda olmaları bizim en büyük arzumuzdur" dedi.Yıldız, salgın sürecinin bitmesinin ardından Türkiye'nin turizmde yeniden dünyanın en fazla rağbet gören ülkelerinin başında geleceğine, 2023 yılında ise 70 milyon turist ve 70 milyar dolar gelir hedeflendiğine dikkat çekti. 