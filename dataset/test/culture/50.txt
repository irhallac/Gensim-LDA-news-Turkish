Patara Antik Kenti'nde yapılan kazı çalışmalarında ortaya çıkartılan yazıtın Roma senatörü Tiberius Claudius Flavianus Titianus Celer'i onurlandıran bir eser olduğu belirlendi.
Cumhurbaşkanı Recep Tayyip Erdoğan'ın 2020'yi Patara Yılı ilan etmesinin ardından kentte yoğunlaşan kazı çalışmalarında antik tiyatronun sahne bölümünde bulunan yazıt üzerinde yapılan incelemeler sona erdi. 
Yazıt bilimcilerinin (Epigrafist) yaptığı incelemede yazıtı kentin önde gelen ailelerinden ve en zengin kadınlarından Vilia Prokla'nın yaptırdığı ve yazıtla Roma senatörü ve Kıbrıs ile Pontus Eyaletlerinin valisi olan oğlu Tiberius Claudius Flavianus Titianus Celer'i onurlandırdığı ortaya çıktı.
Hakkında şimdiye kadar bilgi bulunmayan Celer ile ilgili birçok ayrıntı aktaran yazıt, kazı evinin bahçesinde bir süre bekletildikten sonra Demre Müzesi'nde sergilenecek.
Patara Antik Kenti Kazı Başkanı Prof. Dr. Havva İşkan Işık, yazıtın ellerine 27 parça halinde geçtiğini söyledi. Işık, büyük bir yangın tabakasının içinde bulunan yazıtın Antalya Konservasyon ve Restorasyon Laboratuvarı uzmanlarınca restorasyonunun yapıldığını bildirdi.