Beşiktaş Erkek Basketbol Takımı Başantrenörü Ahmet Kandemir, AA muhabirine yaptığı açıklamada, "Takımı gençleştirmek herkesin hayal ettiği ama cesaret edemediği bir işti. Bu bambaşka bir cesaret işi, yönetim kurulunun da böyle bir cesaretli adım atmasından gurur duyuyorum." dedi.

Geride kalan sezonlarda daha büyük bütçeli takımların oluşturulduğunu hatırlatan Kandemir, "Geçmiş sezonlardaki gibi 2-3 milyon dolarlık takım da kurabilirdik ama karşılığında gelirlerimizin uzağında, sürekli borç batağına girmek vardı. Geçen sezonun ortasında göreve geldiğimizde de birçok oyuncunun gitmesiyle bütçeyi 1 milyon 200 bin dolara çekmiştik. Ona rağmen sezon sonunda önümüzde kadın ve erkek takımına harcanmış 3 milyon dolar vardı. Son 5 yılda 25 milyon dolar harcamış şube vardı." diye konuştu.Uzun yıllar basketbola yatırım yapan Banvit'in kapanmasının da bu vizyonu ortaya koymalarını kolaylaştırdığını anlatan Kandemir, "Değerli oyuncuları vardı. Onları parça parça almak istiyorduk. Kurduğumuz büyük organizasyona daha çok oyuncu gelmek istedi." ifadelerini kullandı.