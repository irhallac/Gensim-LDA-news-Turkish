Merkez Hakem Kurulu Başkanı Serdar Tatlı, gündemdeki konularla ilgili TRT Spor'a açıklamalarda bulundu.

Serdar Tatlı'nın açıklamalarından satır başları şöyle:Biz hakemlerimizden farklı bir uygulama istemiyoruz. VAR protokolünün kriterleri ne ise hakemlerimizin onları uygulamalarını istiyoruz. 'Turkish VAR' diye bir sistem yok. Kim, ne amaçla çıkardı bilmiyorum. Bizden önceki kurullar da aynı talimatları vermişlerdir. Hakemlerin baskılardan etkilenmemesi için de onlarla eğitim yapıyoruz. VAR, bütün ülkelerde tartışılıyor. Belki de tartışılmasının ana nedeni, VAR protokolünün genel işleyişi hakkında bilgi eksikliği yaşanmasıdır.

VAR'ın hangi konularda müdahale ettiğini kamuoyu doğru bilse, belki de bu kadar çok tartışma olmayacak. VAR konusunda kamuoyunun güncel bilgiye sahip olduğunu düşünmüyorum. 21 takımdan sadece 5'inden bize kurallar konusunda talep geldi. Kimse oyun kurallarını öğrenmek istemiyor. Buna futbolcusu da, teknik direktörü de dahil. Belki de öyle işlerine geliyor.