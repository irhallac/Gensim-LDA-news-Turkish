Bu yıl 20’ncisi düzenlenen Cumhuriyet Kızları Turnuvası’nda teklerde çeyrek, çiftlerde ise yarı finale yükselen isimler belli oldu. TED Spor Kulübü’nde gerçekleşen karşılaşmalarda Kort 1’in ilk maçında 1 numaralı seri başı Kaia Kanepi elemelerden gelen Çek raket Lucie Havlickova’yı 6-2, 6-4 yenerek çeyrek finale yükseldi. 3 numaralı seri başı Rumen tenisçi Jaqueline Adina Cristian’a 6-1, 6-2 yenilen temsilcimiz Pemra Özgen, turnuvaya ikinci turda veda etti.Ardından başlayan İpek Öz-Reka Luca Jani karşılaşmasında ise son sekize kalan isim 137 dakikalık mücadele sonunda Öz’ü 5-7, 6-3, 6-0 yenen Macar raket Jani oldu. Elemelerden gelen Andrea Lazaro Garcia 8 numaraları seri başı Bibiane Schoofs’u 4-6, 6-0, 6-3 yenerek, 5 numaralı seri başı Elena Gabriela Ruse ise Ukraynalı raket Daria Snigur’u 7-6, 6-3 yenerek çeyrek finale yükseldiler. Kort 3’deki karşılaşmalarda 2 numaralı seri başı Katarina Zavatska, Despina Papamichail’i 6-2, 7-5 yenerek, Hırvat rakibi Tena Lukas’ı 6-1, 6-2 yenen dünya eski 2 numarası Vera Zvonareva’nın çeyrek finalde rakibi oldu. Hırvat Jana Fett’i 0-6, 7-6, 6-1 yenen Francesca Jones ise çeyrek finale yükselen bir diğer isim oldu.