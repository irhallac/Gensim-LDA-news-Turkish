Fenerbahçe ligde beklenilen iyi futbolu bir türlü sahaya yansıtamayınca eleştirilerin hedefi oldu. Kötü geçen iki sezon sonrası, yapılan transferler taraftara büyük umut vermişti. Ne var ki sezonun ilerleyen haftalarında takımda bir düşüş yaşandı.

Böyle olunca, ister istemez “şampiyonluk yine mi hayal…” sorusu gündeme geldi.

Aslında; şimdi yorum yapmak, gelecekle ilgili öngörüde bulunmak için çok erken olduğu bir gerçek.

Sezon başına döndüğümüzde yaşanılanların çok yıpratıcı olduğunu söylemek durumundayız.

Nedenine gelince; harcama limitlerinden ötürü takımın transfer yapması mümkün gözükmüyordu. Salgın nedeniyle öteki takımlarda olduğu gibi gelirler neredeyse dibe vurmuştu. Buna rağmen, Ali Koç ve yönetici arkadaşları çok çalışarak, öncelikle limit sorununu hallettiler. Mali tabloyu olabilir hale getirdiler.

Bunun sonucunda istenilen ya da bütçe oranında birçok oyuncu transfer edildi. Hatta, “transferin şampiyonu“ diye gazete manşetlerini süsledi.

Ali Koç, öncelikle sportif direktörlüğe eski futbolcusu Emre Belözoğlu’nu getirdi. Transferin belirleyici ismi olmuştu Emre.

Spor dünyasının içinde yer alan herkes tartışmasız bu görevlendirmeye olumlu yaklaştı.

Ardından başarılı bir teknik direktörlük sınavı veren takımın eski oyuncusu Erol Bulut teknik sorumlu olarak imzayı attı.