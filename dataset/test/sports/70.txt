Ziraat Türkiye Kupası'nın son şampiyonu Trabzonspor, yarın sahasında TFF 1. Lig ekiplerinden Adana Demirspor'u konuk edecek. İki takım yine kupada 12 yıl önce karşı karşıya gelmişlerdi.
Ziraat Türkiye Kupası'na 5'inci turdan katılan son şampiyon Trabzonspor, yarın kupadaki ilk sınavında sahasında TFF 1'inci Lig ekiplerinden Adana Demirspor'u konuk edecek. Daha önce 9. kez müzesine getirdiği kupayı 10. kez getirmeyi hedefleyen bordo-mavililer bu maçı kazanarak adını bir üst tura yazdırmak istiyor. Medical Park Stadyumunda saat 18.15'de başlayacak olan müsabakayı Alper Çetin yönetecek. Yardımcılıklarını ise Mehmet Ali Akkor ve Cem Özbay yapacak.
12 YIL ARADAN SONRA
Trabzonspor ile Adana Demirspor 12 yıllık bir aradan sonra tekrar karşı karşıya geliyorlar. İki takım en son 9 Ocak 2008 tarihinde Adana'da oynanan kupa maçıyla karşı karşıya gelmişlerdi. Karşılaşmayı ev sahibi Adana Demirspor 1-0 kazanmıştı. Söz konusu maçın ardından iki takım ilk kez yarın Trabzon'da karşı karşıya gelecekler.
