Fenerbahçe Kulübü Sportif Direktörü Emre Belözoğlu, markalar dünyası ve spor sektörünün bir araya geldiği "Brand&Sport Summit 2020" organizasyonunda "AVIS ile Sahada Beraber Yolda Beraber" oturumuna katıldı.

Etkinlik, İstanbul'daki 42 Maslak Alışveriş Merkezi içindeki ESA Arena'da gerçekleştirildi.

Burada açıklamada bulunan Belözoğlu, 24 senelik profesyonel futbol hayatının 10 yılını Avrupa'da geçirdiğini ve kurumsallaşmanın önemini burada daha çok anladığını belirtti.

Futbolculuk hayatının kısa süre önce bittiğini ve yöneticilikte çok yeni olduğunu kaydeden Belözoğlu, "Yurt dışında kurumsallaşma bu işin olmazsa olmazı. Almanya'da 1. ve 2. liglerden dolaylı yoldan 60 bin kişiye yakın maaş kazanan var. Öyle bir pastadan bahsediyoruz ki futbol kulüpleri de artık buna evrilmek zorunda kaldı. Yurt dışında Türkiye'deki kulüplere göre bu anlamda daha organize kulüplerle beraberliğim oldu. Sayın başkanımız Ali Koç önderliğinde en büyük amacımız bu yapıyı oturtmak ve öncü olmak." ifadelerini kullandı.