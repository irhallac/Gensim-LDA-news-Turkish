ING Basketbol Süper Lig ekiplerinden Pınar Karşıyaka'nın genel menajeri Selim Çınar, ligin ilk yarısında kalan 3 maçlarından en güçlü şekilde çıkıp, ilk yarıyı hedefledikleri gibi ilk 4 içinde tamamlamak istediklerini bildirdi.
Çınar, gazetecilere yaptığı açıklamada, takımda görülen yeni tip koronavirüs (Kovid-19) vakaları ve kısıtlı rotasyon nedeniyle zor bir periyot geçirdiklerini kaydetti. Buna rağmen ING Basketbol Süper Ligi'nde üst üste 4 galibiyet aldıklarını ancak FIBA Şampiyonlar Ligi'nde Brose Bamberg'e mağlup olduklarını kaydeden Çınar, şöyle konuştu:
"Kovid-19 vakalarının tüm takımlara olumsuz etkisi fazla. Bizim açımızdan gerek maç ertelemelerinin olduğu süreç, gerekse devamında, maç ritminden ve antrenman temposundan uzak kalmış olmak halen etkilerini devam ettirmekte. Sezonun başından bu yana tam kadro oynayabildiğimiz maç maalesef yok. Kadroda sürekli eksiklerle devam ediyoruz."