Süper Lig'in 13. haftasında Yeni Malatyaspor, sahasında Kasımpaşa'yı 2-0 mağlup ederek çıkışını sürdürdü. Maçın ardından değerlendirmelerde bulunan Yeni Malatyaspor Teknik Direktörü Hamza Hamzaoğlu, takımının ortaya koyduğu mücadeleden ve istekli oyundan memnun olduğunu söyledi.
"ÇIKIŞIMIZ VAR"
İyi bir takıma karşı oynadıklarını ifade eden Hamzaoğlu, "İyi organize olan, sabırla oynayan, oyun disiplininden kopmayan bir takıma karşı oynadık. Tabi onları açmanın zor olacağını biliyorduk. Ve rakibi hataya zorlamamız gerektiğini, onları zor duruma sokmamız gerektiğini biliyorduk; pozisyon yakalayabilmek için. Çünkü çok iyi duran bir takım Kasımpaşa. Bunda da başarılı olduk, 2 penaltı golü ile de olsa kazandık, oyuncularımı tebrik ediyorum. Haftalardan beri bir çıkışımız var, bunu sürdürmeye gayret ediyoruz. İnşallah bundan sonraki haftalarda da her geçen hafta daha iyiye giderek bu oyunumuzu daha iyi duruma getiririz. Oyuncularımın son ana kadar oyun disiplininden kopmamaları beni mutlu ediyor. İstekli olmaları, takım halinde oynamaları beni mutlu ediyor, hepsini tebrik ediyorum" şeklinde konuştu.
