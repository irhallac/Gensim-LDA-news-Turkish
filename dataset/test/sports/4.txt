Avrupa şampiyonu ve dünya ikincisi milli boksör Elif Güneri, koronavirüs pandemisine rağmen çalışmalarına ara vermeden devam ediyor. Her zaman hazırlıklı olmak zorunda olduğunu ifade eden 33 yaşındaki milli sporcu, Demirören Haber Ajansı'na (DHA) yaptığı açıklamada, "Pandemi süreci bizi etkilemedi. Bu süreçte çalışmaya devam ediyoruz. Antrenmanlarımı bırakmıyorum. Her zaman hazır olmak durumundayım çünkü hayallerim var. Pandemi olsa da hayallerimden vazgeçmedim. Geçen sene Avrupa şampiyonu ve dünya 2'ncisi oldum. En büyük hayalim, o altın madalyayı ülkem adına kazanmak istiyorum. Avrupa'ya İstiklal Marşı'nı dinlettim ama dünyaya dinletemedim. Amacım dünyaya İstiklal Marşımızı dinletmek ve bayrağımızı göndere çektirmek'' diye konuştu.